„Новото гробище над Сливница“ (Ив. Вазов)
През 1885 г. се извършва съединението на Северна и Южна България. Сърбия, подбудена от Австрия, обявява война на България. Това се определя като вероломен, противославянски, противобратски акт, чиято кулминация намира израз в изпитаното всенародно възмущение и участие за защита на така трудно извоюваната свобода. Току що създадената българска армия, вдъхновена от своята любов към Родината, посреща и сразява неприятеля. Хиляди са жертвите, които българската страна дава, но свободата бива спасена. Именно в чест на тези събития Вазов, воден от своето силно чувство за патриотизъм създава цяла стихосбирка, озаглавена “Сливница”. В едно от стихотворенията “Новото гробище над Сливница” той прославя загиналите в борбата наши воини. Стихотворението е израз на смесени чувства възторг и скръб. Възторгът се буди от патриотично-героичния подвиг на воините, а скръбта – от забравата, в която са оставени покойниците, жертвали живота си в името на святата идея. Борците са паднали не за “трон злат” или за друг “някой кумир”, а за Родината – за нейната свобода и бъдеше и това е, което ги извисява, превръща ги в герои. За нашия народ тази война не е грабителска, а отечествена и това е водещото при мотивацията на Вазов за прославата на войните. В изблик на горещ патриотизъм и на преклонение пред подвига на пожертвалите се за нея воини поетът възкликва: 
“Българио, за тебе те умряха,
една бе ти достойна зарад тях. 
и те за теб достойни, майко, бяха!
И твойто име само кат мълвяха.
умираха без страх.” 
Поетът обича Родината, както се обича майка. Същите чувства са изпитвали и борците и затова с героично себеотрицание са се пожертвали за нея. Те са изпълнили достойно синовния си дълг. Поетът се прекланя пред великата им саможертва, но е огорчен от безразличието към паметта им. На тях не е отдадена и най-малка почит: 
“Но кой ви знай, че спите в тез полета?
Над ваший гроб забвеньето цъфти.
Кои сте вий? Над сянката ви клета
не мисли никой днес освен поета
и майките свети.” 
В огорчението на Вазов се чувства не само отзивчивото сърце на патриот, но и на човеколюбец. Емоционалният епитет “клета” разкрива и чисто човешкото отношение на поета към самопожертвалите се и паднали за свободата на България – той жали, скърби за смъртта им, за пролятата им кръв. Вазов не остава чужд и на скръбта на майките по загиналите им синове. Той се прекланя пред тях, изразява и тяхната скръб: 
“Но що паднахте тук, деца бурливи?” 
Поетът смята за свой дълг да разкрие и възпее патриотично-героичния подвиг на борците за свобода. И затова той им свива “венец от песен жива” – 
“от звукове, що никой не сбира:
от дивий рев на битката гръмлива,
от екота на Витоша бурлива,
от вашето ура.” 
Чрез съответно умело подбрани изразни средства (съществителните “рев”, “екота”, “ура” и епитетите “дивий”, “гръмлива”, “бурлива”) поетът предава стихията на боя едновременно зрително и слухово. Тая песен увековечава подвига на борците – тя вечно ще гърми из “българските планини зелени” и ще разнася славата на загиналите от поколение на поколение. 
Стихотворението “Новото гробище над Сливница” е израз на висок патриотизъм. Макар и да преживява с мъка дадените жертви, Вазов има положително отношение към тази война, защото е отечествена, защото от нейния изход зависи съдбата на родината, на народа, на бъдещето. 
Чувствата на възторг и огорчение, вложени от автора естествено се преливат едно в друго. Тържествено-мъжественият и плавен ритъм, изразен чрез амфибрахия, съответства на цялостното лирично съдържание. Тонът е разнообразен, изпълнен с редица възклицания и въпроси. Колкото повече поетът мисли за борците, толкова повече преклонението му пред техния подвиг расте – и това е изразено покрай другото и с предадените във възходяща градация обращения: “покойници”, “деца бурливи”, “борни”, “юнаци”. С това стихотворение Вазов наистина е изплел нетленен “венец” на героите, дали с готовност живота си за народа и Родината и тяхната свобода. 
Вазов възпява героизма на българския войник в Сръбско-българската война от 1885 г., но дълбоко в душата си той страда от тая война – защото е война между два братски народа. Мъката си изразява в няколко други стихотворения, поместени както в сбирката “Сливница” (“Не, не ще се радвам кръвожадно”, “О, братя, ний се бихме зарад вас”), така и в стихотворения, писани по-късно (,,4-та годишнина на Сливница”). 
Така творбата “Новото гробище на Сливница” се очертава като своеобразна епопея на героизма, жертвоготовността, в името на святата идея за свобода, народ, родина. То обаче се явява и призив, послание, да помним и да не забравяме миналото си и героите от него дали живота си, за да ни има днес, нас, страната ни и свободата ни.