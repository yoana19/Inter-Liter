„До моето първо либе“ (Хр. Ботев)  
„До моето първо либе” разширява тематиката на първите Ботеви произведения, доизгражда неговия лирически герой като типично ботевски. Същевременно то носи характерните особености на зрялото му творчество и е едно от неговите върхови постижения, както и един от блестящите образци на българската психологическа лирика.
   Драмата е основен механизъм в сюжетното осъществяване на текста: трябва да бъде пожертвано личното в името на общия идеал (национален и социален). Най-общо: народът или любимата-това е конфликтът в съзнанието на героя. Традиционно стихотворението се разглежда като текст за саможертвата. Факт е обаче, че това е по-скоро текст за предопределянето. Драмата на героя е по-скоро външна формулировка на предварително решен избор. А емоционалните реплики по-скоро обосновават, покриват с живата тъкан на чувствата, една силна логическа схема, т.е. имат за цел да обосноват емоционално избора. Така драмата всъщност е „човешка маска” на силното его на лирическия герой, което еднозначно е определило законите на своя свят и вече е раздало ролите на останалите участници в него. Свръхценността на свободата е „целта, която оправдава средствата” в този случай.
   Тежката душевна криза на Аз-а е акцентирана в самото начало на стихотворението посредством метонимията „не вливай ми в сърце отрова”. И веднага започва да се разкрива нейния характер. Обяснението протича под формата на размисъл-спокойно и плавно. Колкото повече навлиза в спомена за миналото, с толкова по-голяма сила се надигат в душата му драматичните преживявания. Гласът се извисява, изразите стават все по-ярко подчертани.
   Психологията на Аз-а е уязвена от преживяно мъчително раздвоение между материални и духовни стойности, между дребнаво-егоистичното и обществено-значимото, между себеотричането и могъщите пориви на духа. Притегателната сила на красотата и на любовния копнеж са влезли в ярък конфликт с великолепието на гражданската му мечта и бунтовната стихия в душата му. В основата на това сътресение стои „несподелената любов” като сблъсък на две различни представи за обич и щастие. Един нов тип човешко съзнание, изтръгнало се от домораслия битовизъм, разбрало неговата ограниченост и недостатъчност, се домогва до основна промяна на съществуванието си. Изживява покрусата от неразбиране и самотност. Отказът от преживяното става все по-категоричен. Идва признанието:          
                      в тез гърди веч любов не грее
                      и не можеш я ти събуди 
като отговор на:
                      млад съм аз,но младост не помня,
                      пък и да помня не ровя... 
от първа строфа. Лирическият говорител е подложил себе си на безпощаден самоанализ, стигнал е в своята самокритичност за себепризнание, направил е избора си и го оповестява също така безкомпромисно, с безмилостна откровеност.
 Търсещата мисъл на лирическия герой витае в междуполюсното пространство на любовта и омразата многозначително и страховито. Става ясно, че личният конфликт е съпроводен и предопределен от много по-съществено противоборство, от което той е излязъл изцяло променен, прозрял нови житейски ценности. Стопила се е обаче душевната ведрост, радостта от интимния досег. Скръб, болка, безсилно озлобление, една изострена докрай чувствителност разяждат душата му.      
   В тези три начални строфи лирическият говорител размишлява, дискретно опонира, отстоява възгледи, защитава позиции. Мисълта му се движи скокообразно, следва неуловими логически завои, прави преходи от настоящето към миналото и обратно. Тук той се бори да бъде разбран. Но същевременно копнежът му по лично щастие продължава да пулсира в душата му и на границата с поредната група от три строфи се извършва преходът към една нова емоционална гама.   
   Категоричността на предшестващата част преминава отново в раздвоение, чието постоянно присъствие е раздвоено във вметнато „пък и да помня” от първата строфа. То избухва с нова сила и владее следващите три строфи. Това е властната необходимост от лично щастие, равностойна по сила на общественото притегляне. Проблематиката се разкрива в цялата си сложност. Лирическата героиня („или”) се противопоставя пряко на гората и на сиромасите. Срещат се микро - и макрокосмосът на човешкото битие. Колосална нервно-психическа енергия е мобилизирана за хармонизирането на тези два свята. И на първо място-за спасяване на любимата и любовта. Градусът на напрежението рязко започва да се покачва. Гневното отблъскване се сменя с тиха увещателна призивност. Посланието зазвучава все по-изповедно-до молитвеност. Спонтанността взема превес над разсъдъка. Като герой, с голяма изразителност се изсипват риторичните обръщения. Риторичните възклицания, които подсилват логическия и емоционален акцент са комбинирани с риторични въпроси, красноречиво подсказващи своя отговор. Въпросителните изрази съдържат повелителна анстоятелност, заповедните са оцветени с умиление и трепетно очакване. Докосват се крайностите на конкретното и абстрактното, на личното и общественото.     
   Мисълта все повече усложнява своя ход. Лутайки се във времето, тя прониква в дълбините на историята, открива там широки хоризонти. Двусмисленият въпрос:
                      но чуйш ли как пее гората?      
                      Чуйш ли как плачат сиромаси?
   От четвъртата строфа се разгръща в две грандиозни картини, разменили хронологично местата си - на съпротивата (пета строфа) и на робската участ (шеста строфа). Символиката в динамичното слухово-визуално изображение на бурята от пета строфа, разширената повторителност на действието, внушават идеята за историческата предопределеност, носят борческото послание на стародавни времена. В шеста строфа зазвучава мотивът за народностната устойчивост. Покълва идеята за безсмъртието. Драматизмът се обагря все повече с трагизъм-личностен и национален.
   Лирическият герой убеждава, увещава, настоява и упорито изисква. Доизгражда се личностната му характеристика. В нея се включват и посоките на отдалечаване и приближаване до лирическата героиня. Най-краен израз това движение намира във възходящо използваните обръщения „девойко” и „изгоро”. Изместили студените местоименни форми от началото, те излъчват топлота и нежност, способност за дълбока лична привързаност.  
   И след една нова удължена пауза, в която емоцията притихва, лумва експлозия. След настойчивостта и страстната умолителност на глагола „ЗАПЕЙ” от шеста строфа, речта изведнъж става крайно лаконична, задъхана. Мисълта-безпреходна, напрегната до скъсване:
                      Сърце ми веч трепти-ще хвръкне,
                       ще хвръкне,изгоро,- свести се!
   За първи път се появява бъдеще време. Емоционално-психическото изживяване на лирическия Аз е в своя апогей. То помита границите на пространство и време, реалност и халюцинация. Чертае изображението на битката като гигантска природна картина-стихия: страшна, величествена и тържествена едновременно. Едно рязко прекъсване предшества завръщането към реалността.
   Първият стих на заключителната строфа:           
                      Ах,тези песни и таз усмивка,
осъществява смислово-емоционалната стойка между мираж и действителност. Условно приключеният конфликт заема отново предна позиция. Повратът към същността на спора обединява песните и усмивката на либето с битката и смъртта. Препраща към началото, за да подчертае сърцевината на проблематиката-за смисъла на живота и на човешкото щастие. Няма пълнокръвно щастие извън благоденствието на народ и родина. Личното е неделимо от общото. В орбитата на тази проблематика са влезли големите философски въпроси за предназначението на човека, за личност и общество, за добро и зло, за робство и свобода, човешко достойнство и борба, смърт и безсмъртие-една ценностна система, която е колкото ботевска, толкова и българска, и общочовешка.
   Драмата на лирическия Аз е драмата на собствения народ в един от най-забележителните моменти от неговата историческа съдба. По своята същност тя е колкото лична, толкова и общочовешка. Развитието и отразява сложния и мъчителен път на възрожденския българин, който „в няколко дена тайно и полека... порасте на няколко века”(Иван Вазов).
   Конфликтът ЛИЧНО - ОБЩОЧОВЕШКО, КОНКРЕТНА СЪДБА - ИСТОРИЧЕСКОТО БИТИЕ е поредният образец, заложен от Ботев в нашата литература. Той ще се превърне в носеща тематична линия в текстове като „Епопеята” и „Под игото” от Вазов; „Кървава песен” на Пенчо Славейков; „Хайдушки песни” на Яворов, в революционните блянове на Христо Смирненски; във Вапцаровия екзистенциален революционен свят. Ботевият лирически герой живее един живот, който сам си е предначертал. Този живот е ограничен в паралелите на страшната клетва „свобода и смърт юнашка” - също негова собствена перифраза на девиза от национално-освободителните борби „Свобода или смърт”. Българският народ е „божеството”, на което ще бъде принесена неговата жертва. Защото тук става въпрос за вътрешната потребност на Аз-а да се посвети на голямата идея на „Общото”, отколкото за повелята да се откаже от „Личното”. Именно вътрешната прицеленост към романтическата героика на: свобода и смърт” движи отказа в „До моето първо либе”, привидно аргументиран с обществената кауза.
   Проблемът за избора в творбата се осъществява на принципа „или-или”.Около полюсите на това противопоставяне се натрупват постъпателно следните смислови позиции: любов-юначество, живот за себе си-живот за народа; битово съществуване-героично битие. Тази проблематика е въплътена в двете песни, които ясно се открояват и противопоставят в текста-любовната и юнашката.
   За нас днес е напълно необяснимо и ще си остане загадка тази готовност на автора-лирическият герой да се отрече, да отвърне лице от всички „сладости на живота”, от неговия естествен ход в годините на младостта. Така и няма да узнаем какво е бушувало в душата му, за да намери сили да преодолее притегателността на „чудния глас” с „усмивката” и „погледа мил” в името на свободна България. Нека не забравяме, че Ботев пристъпва към обета: „... и смъртта и там мила усмивка,/а хладен гроб сладка почивка!”, когато е едва 22-годишен, когато самият той е „юнак в младост и сила мъжка”.Издига го в себе си не въз основа на натрупан житейски опит, не под диктата на външен натиск, а като вътрешна убеденост и осъзнатост.
   Какъв е този властен тайнствен глас, който му е нашепвал заклинанията?... Каква прокоба е проговорила и се е наложила, за да превърне доказано волева личност като него в безволев свой роб?... За нас, днешните читатели и останалите Ботеви текстове – заклинания за самопожертвователност, отговорът на тези въпроси ще си остане тайна!