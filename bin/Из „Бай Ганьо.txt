Из „Бай Ганьо. Невероятни разкази за един съвременен българин“: „Бай Ганьо се върна от Европа“ (А. Константинов)
сборник от разкази, обединени около фигурата на главен герой
Бай ганьо
В “Бай Ганьо се върна от Европа” виждаме колоритния образ на героя: “Същият бай Ганьо, както си го знаете, преди да тръгне за Европа; с тая разлика само, че си турил вратовръзка и освен това, сега има и по – импозантна външност и чувство на собствено достойнство и преимущество пред окръжающите. Човекът врял и кипял из Европа, Европа му станало като таквоз... като нищо.” Още в първата сцена, в която е описано как бай Ганьо научава за падането на Стамболов, изкусно са описани бай Ганьовите душевни качества. Той се страхува да поиска опозиционния вестник, “да не е някоя уйдурма”, да не се злепостави пред властта (“Оплескахме я ний нея!”), но когато се уверява, демонстрира завидна смелост и арогантност пред другарите си – “нейсе, хайде и тоя път да ви науча”. И бай Ганьо, и другарите му извършват една подла постъпка, за която както коментира Алеко “всяко негодувание е бледно, за да я похули”. Те променят текста на своето обръщение до царя в коренно противоположен - от защита на Стамболов, против Стамболов. Въпреки това Алеко ни дава да разберем, че дълбоко в себе си бай Ганьо съзнава какво върши, като завършва този разказ със знаменитото изречение: “На маймуни ни обърнахти, да ви вземе дявол, с маскари...”